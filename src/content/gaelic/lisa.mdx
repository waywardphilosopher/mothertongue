---
title: 'Lisa MacDonald: Saorsa'
description: Air a slighe dhachaidh sa chàr smaoinich i a-rithist air an latha a bh’ air a bhith aice.
publishDate: 'Oct 12 2023'
isFeatured: true
seo:
  image:
    src: '/lisa.jpg'
    alt: 'Lisa MacDonald'
---

import Order from '../../components/Order.astro';

Air a slighe dhachaidh sa chàr smaoinich i a-rithist air an latha a bh’ air a bhith aice. Bho bhith a’ dùsgadh tràth, a’ biathadh nam beathaichean san dorchadas, a’ lìonadh flasg le cofaidh on nach biodh àite sam bith fosgailte mus ruigeadh i am baile mòr, a’ cur oirre an dreasa sgiobalta dhubh - bha i airson a bhith deiseil. Latha mòr a bh’ ann, a bh’ air a bhith air fàire fad bhliadhnaichean troma. Mu dheireadh thall, agus i na suidhe san taigh-cùirte chruaidh ùr ud, an tè-lagha ri a taobh agus e-fhèin na h-aghaidh, gheibheadh i an cothrom innse dhaibh uile mar a thachair.

Bha sneachda ri taobh an rathaid, agus bha na fèidh a’ cagnadh a’ chonaisg sna dìogan, ’s iad air tighinn a-nuas às na beanntan leis an fhuachd. Chuir e an t-iongnadh oirre cho teann ’s a bha a guailnean fhathast, agus cho luath agus cho dorcha ’s a bha buille a cridhe, na guthan uile a’ brùchdadh na ceann gus nach robh ann ach mac-talla èiginneach grannda. Phriob i a sùilean gus na h-ìomhaidhean a chur aiste, agus gun fhiosta dhi ghlac a’ chuibhle as fhaisge cnap beag deighe. Dh’fhàs na diogan mar shiorraidheachd mus deach aice air an càr a chur ceart agus a dhìreadh a-steach gu àite-seachnaidh. Chrùb i a ceann chun na cuibhle-stiùiridh agus leig i anail.

[...]

[Tâi-gí](/taigi/lisa) | [中文](/mandarin/lisa) | [English](/english/lisa)

<Order />
